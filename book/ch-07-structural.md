# Գործնական աշխատանքների ծավալը և կառուցվածքը
## Տեխնիկական փուլ

Արքիտեկտոնիկայի դասընթացը դիզայն մասնագիտության ուսումնական պլանով նախատեսված է առաջին կուրսի առաջին կիսամյակում անցնելու համար՝ 16 շաբաթ, ընդհանուր 32 ժամ ծավալով: Ուսումնական գործընթացը պետք է ընթանա հստակ մշակված մեթոդական պլանով, ուղեկցվի ցուցադրական նյութերի և գծագրերի ներկայացմամբ: Առաջին պարապունքի ժամանակ դասախոսը պետք է ծանոթացնի ուսանողնորին առարկայի՝ արքիտեկտոնիկայի, էությանը, նպատակներին, հիմնախնդիրներին, կիրառման բնագավառներին, աշխատելակերպին: Դասախոսության հատվածում ցուցադրի դիտակտիկ նյութեր: Ամեն թեմայի սկզբին ապահովի ուսանողներին սխեմաներով, բացատրի պատրաստման եղանակը, տա նյութի ընտրության մասին տեղեկություն:

Առաջադրանքների կատարման ողջ ընթացքում պետք է տարվեն բացատրական աշխատանքներ, ուսանող-դասախոս անհատական աշխատանքների հիման վրա: Առաջադրանքների ստուգումը և գնահատումը կատարվում է ըստ ամբիոնի կողմից ընդունված կարգի: Որպես գնահատման չափանիշ հաշվի են առնվում: 

1. Առաջադրանքի կատարման գործընթացը
2. Կատարված աշխատանքի մաքրությունը
3. Նյութի ընտրությունը
4. Գունագրաֆիկական ստեղծագործության առկայությունը

Յուրաքանչյուր առաջադրանքի հանձնարարությունները կատարվում են հետևյալ հերթականությամբ.

 - Առաջադրանքի ցուցադրություն վերջնական տեսքով, բացատրում՝ սխեմաների տրամադրումով:
 - Ուսանողը գծագրում է թղթի վրա սխեման:
 - Մակետավորման դանակով անցնում է մատիտի հետքերի վրայով այնպես, որ թուղթը չկտրվի այլ թեթև խազվի, ծալվածքի մաքրությունը ապահովելու համար (այստեղ պետք է նշել անվտանգության կանոնների պահպանման մասին, որպեսզի զերծ մնան վնասվածքներ ստանալուց):
 - Աշխատասեղանին մեխանիկական վնասներ չհասցնելու համար, աշխատանքները կատարել ստվարաթղթի վրա:
 - Ծալվածքները կատարել ուշադիր և զգույշ, նյութին ավելորդ մեխանիկական վնասվածքներ չհասցնելու և անորակ աշխատանքներ չկատարելու համար:
 - Առաջարկել և կատարել գունագրաֆիկական ինքնատիպ լուծումներ, հաշվի առնելով տվյալ տարածածավալային ձևը, կերպարը:

Գծագրական մասում պետք է առկա լինի ծավալների ուղղությունը կեղմնորոշող տարբերանշումներ՝ կետագծի և հոծ գծի տեսքով, կամ գծերը լինեն գույներով (օրինակ՝ կարմիր և կապույտ, որը ցուցում է ծալվածքի տեսակը, այսինքն գագաթ և իջվածք):

