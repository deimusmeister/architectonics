# Գործնական աշխատանքի մեթոդական ցուցումներ

Ծավալային-պլաստիկ գործնական աշխատանքները հաջող կատարելու համար անհրաժեշտ է հասկանալ կոմպոզիցիայի օրինաչափության հասկացողությունը ծավալային նախագծումում: Արքիտեկտոնիկայի գործնական աշխատանքի ժամանակ ուսումնասիրվում է նյութի հնարավորությունները գեղարվեստական արժեքներ ստանալու համար: Աշխատանքները կատարելու համար նախընտրանքը տրվում է հեշտ ենթարկվող նյութերին՝ թուղթ, ստվարաթուղթ, պլաստմասայի որոշ տեսակներ (ПВХ), շերտափայտ (фанера) և այլն, որոնք թույլ են տալիս մակետավորման ժամանակ ստանալ տարբեր ձևեր: Թուղթը ուսանողին հնարավորություն է տալիս զարգացնել անալիտիկ մտածելակերպ, պրակտիկ նախագծման ժամանակ՝ ոչ ստանդարտ մոտեցում: Թուղթը օգտագործելու հիմնական մեթոդիկայի նպատակը գործնական աշխատանքի ժամանակ կայանում է նրանում, որ վստահություն է տալիս կառուցվածքի տարրերի միջև ճկուն լուծումներ ապահովելուն: Իրական գործնական աշխատանքների ժամանակ այն սահմանափակված է կոնստրուկտիվ տեխնոլոգիական պահանջներով:

Սկսելով փոքր խնդիրներից, հաճախ վերացական, օգտագործում են կոմպոզիցիայի սկզբունքների միջոցներ՝ սիմետրիա, ասիմետրիա, ստատիկա դինամիկա, ռիթմ մասշտաբ և այլն, որտեղ պահանջվում են համապատասխան տեսական գիտելիքներ գծագրությունից, կոմպոզիցիայի հիմունքները առարկայից:

Ցանկացած կառուցվածքի հիմքում ընկած է ամրության կողերի համակարգը, որը ստացվում է թղթի ծալվածքի արդյունքում:

Գործնական աշխատանքի ժամանակ օգտագործվող գործիքներն են՝ եռանկյունի քանոններ, կարկին, մատիտ, ուղիղ մետաղական քանոն, մակետավորման դանակ, սոսինձ և այլն: Տարբեր առաջադրանքների ժամանակ օգտագործվում են տարբեր խտության թղթեր: Կարելի է նաև աշխատանքները կատարել գունավոր թղթերից՝ ավելացնելով գունագրաֆիկական լուծումներ: Աշխատանքները պատրաստվում են հիմնականում A-3 ֆորմատի թղթից:

